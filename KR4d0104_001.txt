# -*- mode: mandoku-view; -*-
#+TITLE: 嵩山文集
#+DATE: 2015-09-12 00:26:49.085390
#+PROPERTY: ID KR4d0104
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 1
#+PROPERTY: FILE SB08n0648-001嵩山文集-卷一.
<pb:KR4d0104_SBCK_001-1a>¶
文集卷第一¶
　　　嵩山景迃生晁說之字以道一字伯以¶
　奏議¶
　　　　元符三年應　詔封事¶
四月十九日宣德郎知磁州武安縣事兼兵馬¶
監押臣晁説之謹昧死再拜上書于　皇帝陛¶
下臣伏聞春秋正始之義莫大于即位之始恭¶
惟　陛下即位之始　德音寛大民心說豫一¶
日四方萬國莫知其肰而同聲驩呼相慶盛矣¶
<pb:KR4d0104_SBCK_001-1b>¶
哉天命之所授者人心之所歸也竊以　陛下¶
始初清明黜閹宦之詭隨者一二人斥侍衞之¶
不正者數十人散後苑之竒工數百人天下之¶
士莫不知　陛下之尚　祖宗之恭儉也前日¶
海巡親事官星散民間專以防民之口伺民疑¶
似之過使道路惴惴肰不敢以目者一切罷去¶
天下之民至于指天吐氣覺身有宇宙之寛沛¶
肰游泳之適皆曰復得　祖宗之京師以居矣¶
昔唐褚遂良當髙宗時貶死愛州其後更明皇¶
<pb:KR4d0104_SBCK_001-2a>¶
憲宗之盛不得㱕塟何幸　陛下一日即位錫¶
鴻恩俾劉摯梁燾范祖禹等塟自嶺南聽子孫¶
叙用實度越前王有漏泉之澤也甲子　詔書¶
褒揚趙普殊勲官職其子孫于是乎又有以見¶
　陛下思念　祖宗創業之艱難使天下咸知¶
　國家太平之基有自也恭惟　陛下積是數¶
者之甚盛德宜乎日月光明五星有度乃四月¶
朔日有蝕之者五行災異之説隂陽勝復之論¶
臣不敢為　陛下道也天意若曰　陛下方崇¶
<pb:KR4d0104_SBCK_001-2b>¶
明徳其適見以左右　陛下乎古之明君以無¶
災而懼曰天其忘予良有以也　陛下惻然發¶
德音赦宥四京　詔中外臣庶實封直言　聖¶
躳之闕失若左右之忠邪政令之否臧風俗之¶
美惡　朝廷之德澤不下究者閭閻之疾苦不¶
上聞者悉心毋有忌諱誠得其所以戒懼而仰¶
足以奉天意也臣雖至愚賤不覺感極以泣曰¶
何幸今日復覩　國家之有此詔也第五倫坐¶
長安市中每讀建武詔書而歎息曰此聖主也¶
<pb:KR4d0104_SBCK_001-3a>¶
臣意今日復有倫輩者多也如臣之愚賤輒敢¶
罄芹日之誠獻芻蕘之言凡十事以奉　明詔¶
之萬一惟　陛下赦其狂瞽財幸其一曰祇徳¶
其二曰法　祖宗其三曰辨國疑其四曰歸利¶
于民其五曰復民之職其六曰不用兵其七曰¶
士得自致于學其八曰廣言路其九曰貴多士¶
其十曰無欲速無好名髙何謂祇德臣聞帝王¶
居天下之崇髙因天下之利勢不患乎力之不¶
足以治而患乎不以德為治也如其檢身積思¶
<pb:KR4d0104_SBCK_001-3b>¶
夙夜勉勉以祇厥德則有才而不自用内聰明¶
而不自肆雖學而若無所知雖文而若無所能¶
雖辯智而虚已恭黙既與人而不猜忌好謀而¶
莫之蔽任賢而名實稱享治隆而克永終動必¶
稽古為必畏天與天下四海同其安樂而為法¶
使世世可繼傳之子孫帝王無窮也此堯舜禹¶
湯文武成康之躅也茍其德之不祇而力之為¶
尚如漢武帝之雄才大略適足以罷中國唐明¶
皇之聰明無不及而不免禄山之叛梁武帝内¶
<pb:KR4d0104_SBCK_001-4a>¶
外之學俱博且善而身辱國危梁元帝之文足¶
以著書而身執國分隋煬帝博辯多智而招江¶
都之禍隋文帝驅駕豪傑平一天下而猜忌殺¶
戮國不再傳唐徳宗強明文藻陽尊賢士而以¶
猜忌隂親小人出居奉天晉武帝好謀善斷逺¶
平敵國而近蔽于妻子社稷用傾晉元帝人材¶
衆多無任賢之實竟不能興晉之統而致石頭¶
之辱宋文帝元嘉之治獨隆于數百年間而元¶
兇之酷亦以云甚嗚呼德之為治可不勉哉昔¶
<pb:KR4d0104_SBCK_001-4b>¶
自三代而降帝王之德莫盛于漢文居明光宫¶
天下斷獄三人後世莫之及已議者皆患漢文¶
不能盡賈誼之材使其功烈猶有可愧焉者臣¶
愚獨以謂不然蓋誼之言不純于德化實未與¶
文帝之意相當文帝非不知用而實不欲用也¶
夫聞賈誼之言而不輕于作為不誘于功名挺¶
然不改其清浄無為之操此漢文之所以致盛¶
德者也蓋自古願治之君溺于名人可喜之論¶
而不憚變更祖宗法度輕于作為自欲暴功名¶
<pb:KR4d0104_SBCK_001-5a>¶
于百王之上而卒貽天下後世之大患者不一¶
也臣是以知漢文之為盛德也景帝之材業皆¶
非文帝比而後世之稱治君必曰文景以配成¶
康何也蓋景帝之繼文帝不必創有所能而能¶
不改文帝之恭儉不失文帝之德化是亦文帝¶
也逮夫武帝興而文景之風墜矣君子謂漢道¶
于是乎始衰矣不待元成間也武帝之材業實¶
視景帝為優有尊詩書之名有修禮樂之觀豈¶
不美哉而兵窮絶域刑及反唇利悉秋毫天下¶
<pb:KR4d0104_SBCK_001-5b>¶
騷然不勝其聲使斯民不覩詩書禮樂之有益¶
云者無它焉不如文景之有德也武帝嘗從容¶
問東方朔曰吾欲化民豈有道乎朔對曰堯舜¶
禹湯文武成康上世之事經歴數千載尚難言¶
也臣不敢陳願近述孝文皇帝之時當世耆老¶
皆聞見之貴為天子富有四海身衣弋綈足履¶
革舄以韋帶劒莞蒲為席兵木無刄衣縕無文¶
集上書囊以為殿帷以道德為麗以仁義為準¶
以是天下望風成俗昭然化之武帝淫侈如此¶
<pb:KR4d0104_SBCK_001-6a>¶
而欲使民獨不奢侈失農事之難者也武帝誠¶
能推甲乙之帳燔之于四通之衢却走馬示不¶
復用則堯舜之隆宜可與比治矣善乎朔之此¶
對直以孝文為堯舜謂唯孝文之恭儉可以救¶
當世之弊也使朔之對不知出于此而迎意䛕¶
悦陋文帝之恭儉髙引闊鶩増武帝之盛氣則¶
朔者漢家之罪人也然朔之言豈獨為漢之利¶
哉臣願　陛下視今日宫中有可推者推之不¶
必甲乙帳也有可却者却之不必走馬也不役¶
<pb:KR4d0104_SBCK_001-6b>¶
耳目而不期正百度百度自正天下自治也何¶
謂法　祖宗臣聞人君之于國猶人臣之于門¶
户北稱崔盧南稱王謝文質風流之不同有祖¶
考之舊存焉繼世守文之君何必厭百年之積¶
累而欲新一日之耳目哉昔仲康昆弟之于太¶
康述大禹之戒也伊尹之于大甲明言湯之成¶
德也周公之于成王罔非文武之誥教也漢宣¶
帝稱漢家自有制度是也天下固非一道如其¶
近求諸祖宗而不合則逺考之古王未為晚也¶
<pb:KR4d0104_SBCK_001-7a>¶
周公之誥康叔先之以祗遹乃文考而後使往¶
敷求于商先哲王乃卒使之别求聞由古先哲¶
王是其序也夫　祖宗之德孰可得而私哉皇¶
矣言文王之德而本之于大王王季大明言武¶
王之德而本之于王季文王所以致其盛也自¶
古以來未有如　本朝　太祖　太宗　真宗¶
　仁宗　英宗　神宗聖聖相繼之盛者也後¶
世繼成守文之君宜其憲章發揚之不暇而陋¶
彼皇矣大明之詩乃者　朝廷命令之辭臣下¶
<pb:KR4d0104_SBCK_001-7b>¶
敷奏之言掩不發揚重光之赫奕徒誇嵗月之¶
新美不知何説邪臣竊覩周公作無逸戒成王¶
歴序太王王季文王之德而不及武王召公作¶
公劉戒成王尊道公劉之業而不及文王武王¶
古之人寧舍近取逺探其原而致其盛未有簡¶
祖宗而自翦伐者也祖已言于高宗曰典祀無¶
豐于眤良可念哉臣不知乃者其文不足以發¶
揚歟其實未足取法歟惟我　祖宗之德澤宿¶
于民心而耆老尚多能道之謳歌不忘也施設¶
<pb:KR4d0104_SBCK_001-8a>¶
舉措之詳則國史存焉臣願　陛下俯察民心¶
仰鑒國史祗承　祖宗之典刑其恭儉勤勞宜¶
于今日乎而受諫納言好于今日乎尊賢貴士¶
誠于今日乎用兵用刑深于今日乎取于民者¶
多寡于今日乎躬自允迪以福斯民實在　陛¶
下臣不勝天下之願也昔在　仁宗時嘗詔學¶
淑為　三朝訓鑒圖既又詔富弼為　祖宗故¶
事石介作　三朝聖政録之上　仁宗嘉納焉¶
　神宗因衆書詔近臣作　寶訓則夫　祖宗¶
<pb:KR4d0104_SBCK_001-8b>¶
之典刑宜乎光明盛大不可掩也　神宗因馬¶
法之弊為王珪等言　朕于是愧見文彦博珪¶
言當時改舊法自是王安石主議　神宗為之¶
歎息或欲更館虜使之食饌者　神宗言故知¶
日不變饌為不堪是　太祖之所定著不欲更¶
也新作　原廟世王　太祖後之類又皆　神¶
宗奉　祖宗之意也臣載惟　祖宗舊章有若¶
費而省若可廢而不可以已者務以美意示天¶
下其待天下忠且厚也臣固不能悉疏之輒敢¶
<pb:KR4d0104_SBCK_001-9a>¶
言其一二近而易復者如科場有　詔申重求¶
士之意盛夏恤刑有　詔丁寧欽恤之意守令¶
　朝辭　賜以七條皆足以感人心而使自格¶
正不專設徒隷之刑左右阱以待之也天下之¶
士以故貴禮義尚亷恥方以犯義不及其鄉人¶
為愧何必有司刑戮之云哉惜乎曠數十年來¶
未聞　朝廷下一詔書勸厲風俗或求賢賞善¶
或勸農復租乃使斯民戰戰以茍免朝夕為幸¶
可不惜哉其害近而方熾者河北鹽法也　仁¶
<pb:KR4d0104_SBCK_001-9b>¶
宗嘗因王拱辰欲榷河北鹽已而聞張方平之¶
言亟罷　神宗又嘗因章惇欲榷河北鹽復聞¶
文彦博之言而罷今卒榷之使河北商旅失業¶
兵民食味不調税入不足其不法　宗祖之過¶
也何謂辨國疑臣竊觀世之姦宄嫉害忠良冰¶
炭不相生若有不共戴天之讎無以決其私忿¶
必假君父以藉口使聞之心知其非而語不敢¶
辯當其責者義有所不得辭于是乎羣小人意¶
得競進以一言而殺百君子矣不幸不祥其如¶
<pb:KR4d0104_SBCK_001-10a>¶
是也隂貽天下之禍莫甚于此也然彼不祥之¶
言曰擅議宗廟或曰非毁先帝類皆見于末世¶
弱君强臣更相傾奪之際而盛時無有也紹聖¶
羣臣指元祐為黨其猶可也至于其流及　上¶
以元祐之黨非毁　我神考不知　國家隆盛¶
如此　神宗之盛德如此何為亦得此耶真不¶
幸哉天下有識之士不喪忠義之心者無不痛¶
心疾首欲辯之厥路無由幸　陛下一日清明¶
得以昭陳因以曉于無窮之來世實天下之幸¶
<pb:KR4d0104_SBCK_001-10b>¶
也彼紹聖之臣徒知快其私忿曽不顧　我神¶
考在位十九年間焦心勞思百度修舉皆以固¶
社稷而惠百姓何所負于天下何所慊而非謗¶
可起哉天下之愚夫愚婦尚未之有萌此心者¶
二三大臣獨何事而乃為此乎蓋甚非人情也¶
如司馬光之進退唯　我神考為能全其髙製¶
序以寵其書且命侍讀以其書聞于邇英閣如¶
文彦博之耆舊唯　我神考為能發其不言之¶
功賜筵賦詩以寵其㱕恩禮莫與比者如蘓軾¶
<pb:KR4d0104_SBCK_001-11a>¶
之獻言唯　我神考許以國士奪之于衆人必¶
殺之地而再生之臣竊以謂此三人者恨不能¶
死以徇　我神考于地下耳尚何自而非毁之¶
乎所謂元祐之黨人之心葢皆此三人之心也¶
德之不報毁之何端耶如以謂　元祐垂簾之¶
際二三大臣言辭有抑揚政事有異同可指以¶
爲言則亦不諒之甚也昔成王之時召公宅洛¶
邑周公營成周而舍文武之豐鎬是周召不忠¶
于文武也陳平周勃謂髙后王昆弟諸吕無所¶
<pb:KR4d0104_SBCK_001-11b>¶
不可是平勃不忠于髙祖也霍光輔昭帝不循¶
武帝之舊乃罷榷酤輕徭薄賦是霍光不忠于¶
武帝也堯舜之相繼宜無可議者舜于五禮五¶
玉三帛二生一死贄尚何苦而修之耶　神宗¶
熙寧之初鑒嘉祐治平之末士忸于安樂而或¶
失之因循頹墮可更張振起之適足以崇　祖¶
宗之丕謨為　神宗之丕烈也由是觀之政事¶
之異同非所宜言而姦宄之害忠良假　君父¶
以藉口不傳之死地則不已其亦明矣伏惟¶
<pb:KR4d0104_SBCK_001-12a>¶
陛下聰明博達必有以超然燭此無疑將見¶
陛下發德音復死者之官爵還生者之禄食因¶
以發揚　神宗巍巍之烈成　我神考前日在¶
御之意不損　我神考知人之明使天下後世¶
于　神宗無間然矣所謂二三臣者有所不足¶
道也天下之士固已日夜顒顒伏望　明詔之¶
下幸　陛下留意加察無徘徊也臣愚竊又有¶
私憂過計以謂　陛下聰明無所牽制灼見此¶
一日之疑以詔天下後世固善矣抑亦末也奈¶
<pb:KR4d0104_SBCK_001-12b>¶
何紹聖大臣肆其私意欲表裏遷就其説謂前¶
日　神武之史為誣謗之書率然委一二新進¶
末學重修國史特起後世之疑也後世學士大¶
夫耳目不相接見新史之美而疑舊史之惡謂¶
新史之公而指舊史之私不知其初固自公且¶
美也其害又豈不大哉臣雖未嘗見舊史而敢¶
謂舊史必不敢為之誣謗何則實無自而誣謗¶
之故也蓋史也者不可得而私不可得而不實¶
史官茍非許敬宗輩則莫之敢侮于斯也其為¶
<pb:KR4d0104_SBCK_001-13a>¶
重修之議者不過大臣自為之地也如　神宗¶
謂吕惠卿矯蹂輕誣鄧綰操心頗僻賦性姦囬¶
曽布惠卿自陷不義章惇之得罪黜湖州王安¶
石才吕嘉問屢進除目而屢却之卒黜嘉問安¶
石約王韶不以熙河實費奏聞而卒不能欺安¶
石之退八年而禮遇日薄富弼之死則　自製¶
祭文以哀之天下之人皆歎仰　神宗之明聖¶
共所聞見如此者不知新史官為　神宗而書¶
之乎其與大臣為地而諱不書乎臣願　陛下¶
<pb:KR4d0104_SBCK_001-13b>¶
獨運不惑之智詔　神考舊史並行不毁以祛¶
後世之疑不特當今之幸也　太宗患國初承¶
學之士所撰　太祖實録不足以盡創業之大¶
美詔張泊等重修　太祖實録與今之好問者¶
猶多求舊史以考同異是舊史之不可掩如此¶
不若因之以公天下而不措意于其間也且夫¶
初欲増美者猶不能塞後世異同之辯而初謂¶
辯謗者能免後世二三之議乎昔司馬遷作史¶
記在漢武帝時所載漢髙祖惠帝吕后文帝景¶
<pb:KR4d0104_SBCK_001-14a>¶
帝武帝之得失無所畏忌至今言者曰漢髙祖¶
吕后惠文景武帝之得失其如是止耳班固作¶
前漢書在後漢明帝時所載前漢二百三十年¶
間君臣之得失皆無畏忌至今言者曰前漢二¶
百三十年間君臣之得失其如是止耳陳夀作¶
三國志在晉武帝時所載晉宣帝景帝文帝之¶
于魏蜀呉事雖不得如遷固之肆然㣲而顯婉¶
而可觀至今言者曰晉之取魏并呉漢其如是¶
也豈不與天下為公乎未聞漢晉之君以謗前¶
<pb:KR4d0104_SBCK_001-14b>¶
烈罪遷固夀輩也幸　陛下更以徃事加察然¶
謂歸利于民臣觀春秋宣公十九年冬書初税¶
畝君子曰譏井田之法壊而税什二自宣公始¶
也哀公十有二年春書用田賦君子曰譏其既¶
什二而税田又什二而斂財其惡則不自哀公¶
始因有以用之也嗚呼聖人之逺利辨惡如是¶
其嚴哉然自後世視之宣公之税畝猶為至公¶
至薄之税也哀公之田賦猶為至良至平之賦¶
也董仲舒稱漢屯戍力役三十倍于古田租口¶
<pb:KR4d0104_SBCK_001-15a>¶
賦塩鉄之利三十倍于古是也不知聖人復出¶
于今當如何其書耶今之賦役又㡬十倍于漢¶
耶　本朝因唐楊炎并租庸調之二税以為税¶
矣近又納義倉是再租也五等之民嵗納役錢¶
是再庸也嵗有常役則調春夫非春時則調急¶
夫否則納夫錢是或再或三以調也其征于民¶
者固已悉矣又復為舉放利息之術曰常平錢¶
曰預買錢曰蠶塩錢又復廣設名目悉籠遺利¶
曰課利錢曰淨利錢曰過月錢曰施利錢其㣲¶
<pb:KR4d0104_SBCK_001-15b>¶
尚多有司且難于條對也不知斯民嗷嗷然何¶
以勝其責乎有一身而叢此數責者將何以久¶
乎以故　廟堂之上命令之先務公卿大臣之¶
謀謨者錢也刑罰之所重雖殺人可赦而錢不¶
可赦也使者旁午文移急于星火譴訶無所不¶
至惟錢是恤也凡百執事能催科斂散者為賢¶
不能催科斂散者為不賢又從而譴黜之其欲¶
民之知亷恥逺刑罰足以飬生送死備水旱之¶
災無流離死亡之患不亦難乎比年文儒日盛¶
<pb:KR4d0104_SBCK_001-16a>¶
而亷耻不興刑罰日峻而盜賊不息空倉廩以¶
賑濟而民不得飽其原蓋在于此也自古固亦¶
有為富國之術者皆有謂而為之也齊桓公因¶
山澤之利盛兵車欲以霸天下也秦孝公因闗¶
中之饒開阡陌欲以幷天下也諸葛亮因巴蜀¶
之産欲滅魏吞呉復漢天下也是三者富國之¶
術止如是而其名甚大也如漢武帝之初承文¶
景恭儉積累之後太倉之粟紅腐而不可食都¶
内之錢貫朽而不可較百姓家給人足不啻富¶
<pb:KR4d0104_SBCK_001-16b>¶
矣其後日尋干戈無嵗不大舉府庫俱空造塩¶
鐵酒榷之利猶不能足而利孔百出民不聊生¶
置搜粟都尉拜丞相為民侯以此而富國為何¶
名也彼暴君昏主以宫室園籞之費耳目聲色¶
之蠧宦官女子無貲之賞而務富國者末也臣¶
所不忍言也　國家受命于兹百四十有一年¶
寸紙之出旦晝之移威信萬里禮樂法度粲然¶
具備而　聖聖相繼其上非區區新造之小國¶
欲利也其次非窮兵黷武之欲利也其下又非¶
<pb:KR4d0104_SBCK_001-17a>¶
縱度敗禮之欲利也不知財利之臣何事而進¶
乎臣竊聞　太祖躬見五代重歛斯民之困嘗¶
語近臣曰更一二年倉庫有儲當放天下三年¶
税賦嗚呼大矣哉開闢以來未之有也固不忍¶
税賦外有取于民也　太宗時通事舍人焦守¶
節監榷易院増課利　太宗曰通事舍人改官¶
須爲閤門副使若以財利羨餘而進此職則守¶
邊宣力之臣曷以勸守節乃遷内副使嗚呼¶
太宗之不植貨利又如此名器之(御名/今上)也而近日¶
<pb:KR4d0104_SBCK_001-17b>¶
進羨餘者視多少而得官有髙下或望輕資淺¶
而為待制或不讀書而為館職恐非　太宗之¶
意也夫　祖宗之裕于民者既如此逮夫景德¶
祥符間斯民富且庶矣當是之時人人樂業廬¶
里之中鼓樂之㫖逺近相聞熙熙然殆不知帝¶
力也然是時亦嘗乏兵食矣有司請下轉運經¶
度　真宗未之許也其喻有司曰下轉運司經¶
度則不免役民其出　帑以給之斯民又安得¶
不如是其裕如也以故雖有旱乾水溢之時而¶
<pb:KR4d0104_SBCK_001-18a>¶
無流離死亡之民比年以來一穀不登千里受¶
弊失時不語豈但狼狽而使有溝中之憂也河¶
北荐饑一大郡有流民至十餘萬人處其小郡¶
亦無慮萬人雖小邑亦數千人母棄嬰兒父食¶
壯子荼毒萬狀頗駭聞見賴　祖宗含養之久¶
天地社稷之靈而無它也其為賑濟之方雖勤¶
日夜無所愛惜然馭既奔者難為力拯已沈者¶
難為功也　朝廷何不循其本與其厚散于凶¶
年寧若寡取于平嵗無置官以專利而歸利于¶
<pb:KR4d0104_SBCK_001-18b>¶
民也　神宗一日手詔王安石曰訪聞市易務¶
日近買賣大段苛細市井之人頗藉藉怨謗以¶
為　朝廷將浸淫盡收天下物貨自作經營可¶
子細察訪速與戒約止絶止令依魏宗元擘劃¶
施行奈何賤有司不能遵奉　神宗美意卒盡¶
收天下物貨　神宗因張方平之對不鬻閼伯¶
㣲子之廟批出曰慢神辱國無甚于斯宜夫言¶
利者永絶意于祠廟而賤有司不能遵奉　神¶
宗美意卒鬻天下祠廟又復奈何　神宗後因¶
<pb:KR4d0104_SBCK_001-19a>¶
王安禮之言盡蠲市易累年之息萬萬計一日¶
之中出囹圄脱桎梏者不可勝數天下欣欣然¶
　神宗即有意罷市易法蔡確撓之不果司馬¶
光移王安石書言光乞罷制置司追還諸路常¶
平使者　主上以安石未肎是歸利于民者¶
神宗之意也大抵後之善其先者當推其意¶
而必固守其跡斟酌于時不必曲狥于文堯舜¶
異德文武不同業斷可識矣唯　陛下幸察詔¶
有司歸利于民使民得自利不勞置使者以為¶
<pb:KR4d0104_SBCK_001-19b>¶
徳不待開府庫以為恵不必發倉廩以哺其饑¶
上逸而下安也或曰常平錢二分之息耳亦可¶
罷乎臣竊以謂常平二分之息實　朝廷大惠¶
也而患有司不能推行其法貪黷之民不足以¶
行法使　朝廷之大惠為大害也蓋名則二分¶
之息而實有八分之息何則農民之用不足不¶
免稱利于富家者事之常而無足議者也而近¶
舉于鄰疃逺舉于聚落為力甚易其請常平錢¶
于縣司則有往來道路居止舍屋之費又出息¶
<pb:KR4d0104_SBCK_001-20a>¶
一分也甲頭紙筆之費又出息一分也設法雖¶
嚴人情㝷常不免之費又出息一分也請納之¶
費同之是謂八分之息其父兄之訓嚴者妻孥¶
之累篤者乃能以八分之息畢一嵗之事如或¶
不嚴不篤則遨遊廛市之間顧盻之際所請之¶
錢空手矣使民至于父子相夷風俗滋弊其利¶
害輕重可勝計哉今夫嚴父母之厲㓜子使手¶
不得執錢恐移其志也人君之視民猶父母之¶
視其子矣不處就田野逺城市而以耒耜鋤芟¶
<pb:KR4d0104_SBCK_001-20b>¶
為職而納之于邪使見異物而遷其心非所以¶
迪民也古之人論知人之術猶要之貨財而¶
其仁其不茍得者賢之今乃與此無知貪黷之¶
小民而共財不亦難乎方其請給之時不知所¶
害也如此及夫彼納之時賣田毁屋棄妻鬻子¶
鞭朴是加其害百端理無足怪也弱者由是轉¶
而為奴僕強者由是起而為盜賊姦黠者由是¶
肆其欲為隣里之害循良者由是受侵陵而不¶
得申雖無足怪亦足憐也彼如稱利于富家固¶
<pb:KR4d0104_SBCK_001-21a>¶
酷于常平二分之息而其害不至是也蓋彼無¶
連甲保識之累可與者斯與之縣司則無由盡¶
識其人之面目況審其人之虚實不得不嚴于¶
連甲保識之令而令雖嚴其浮偽相保卒亦奈¶
何或一人逃亡則累一甲或一甲逃亡則累一¶
鄉矣彼又無税户之限可與者斯與之縣司非¶
税户則不可與而與之者或非所欲欲之者或¶
不可與難乎為法也夫民之吉凶喪祭意外有¶
欲朝暮叩富家之門可得者斯得之又不必以¶
<pb:KR4d0104_SBCK_001-21b>¶
孟春之給也及其納息不一而足或多或寡或¶
錢或貨一錢已上左右手受之矣不如縣司必¶
責子母之錢一日俱至執鈔旁立庭下以待勾¶
稽也其所與之期可先可後又不如縣司必以¶
二限而刑且隨之也由是言之輸官二分之息¶
實有所害而民間子母相侔得其利也夫其害¶
之因縁而生者又有三焉一曰刑不可省二曰¶
兼并不可抑三曰商旅不可行何則今之民力¶
大屈為盜賊猶不耻況于一日縣司開府庫而¶
<pb:KR4d0104_SBCK_001-22a>¶
名欲恵之乎方且勞勞然患不得既得之患不¶
多寧暇恤後日之害乎求前日抑勒不欲之弊¶
蓋已不復有也前日民力猶從容與亷恥之心¶
猶存似或知畏而逺後患故有不之欲者今惟¶
逞欲而務得及其輸納之時下不爭則不已上¶
不刑則不足遇有司如是乎不知有它術唯刑¶
之為術也葢一人或可寛假而千百人不可滋¶
千百人可寛假而縣令甘以身受刑乎刑其可¶
省乎縣令守文不肎取新納舊或許之而新不¶
<pb:KR4d0104_SBCK_001-22b>¶
足數退有同保之累進有刑禁之嚴使民盡四¶
支之敏無以爲一錢之地如不叩急于富家則¶
何以塞責始求塞責茍免寧論私家之利今日¶
厚薄耶兼并之人乘斯時而意得矣以故兼并¶
之人唯患縣司散常平錢之不急而甚至樂歲¶
年之不登也兼并其可抑乎商旅與農貿易不¶
勞質劑皆指秋成以爲期今秋成之時一人在¶
門一人在野征常平錢不足何暇商旅之恤乎¶
商旅其可行乎嗚呼風俗之弊一至于此可謂¶
<pb:KR4d0104_SBCK_001-23a>¶
甚矣不生于民之自致而上之人有以致之可¶
不惜哉何時而已耶且夫天有常時地有常産¶
民有常力其間相去不能千萬也今常平之利¶
取于民者嵗復一嵗不顧其弊卒使何以堪之¶
乎試以一邑為之言小邑嵗俵常平錢二萬貫¶
而納息錢二千貫十年之後復有母錢二萬貫¶
三十年後積有母錢六十萬貫矣夫三十年之¶
後民力凋瘵將如之何也果使何以堪之乎為¶
國家計者寧顧目前一日之利而已乎此有重¶
<pb:KR4d0104_SBCK_001-23b>¶
可惜也上重則下覆首大則尾蹷其可忽諸且¶
斯民者　國家之民也非有齊晉不相輸之患¶
或藏于民或藏于府庫其地異耳其實一也唯¶
藏于民則民富而國亦富將不勝其利也唯藏¶
利于府庫則國富而民貧將不勝其害也子曰¶
百姓足君孰與不足尚復何言耶然此百姓之¶
至願而在位者或未之欲也何則　朝廷開財¶
利之塗為富國之術則彼茍進汚媢之輩得以¶
民為貨有顯績以受美官應髙格當以重賞非¶
<pb:KR4d0104_SBCK_001-24a>¶
若富民而無赫赫之功此又　陛下之不可不¶
察者也伏惟　陛下在龍德宫時行有乞丐必¶
以濟之逮夫一日臨蒞天下推是心蠲天下之¶
利㱕之于民臣不勝天下之願也易乾之九二¶
見龍在田德博而化九五飛龍在天則雲風從¶
而萬物各得其類也臣願　陛下速詔有司悉¶
歸利于民無曰初即位謙遜未遑而觀周公七¶
月萬夀無疆之慶鄙子産乘輿溱洧之患逺榮¶
夷公專利之徒察芮良夫王室將卑之戒既罷¶
<pb:KR4d0104_SBCK_001-24b>¶
常平法即以提舉官職事歸之轉運司俾出利¶
于一孔賦用取其于一官農民官吏各得其職¶
將見　陛下從欲以治也今轉運司所在空乏¶
軍儲不支可為寒心者提舉司攘其利閉其用¶
也何謂復民之職臣竊以謂有君臣則有官府¶
有官府則有府吏胥役有府吏胥徒則差役于¶
民百王不易之典未有知其始者譬如耕問奴¶
織問婢職當然也　國家差役之法行之久而¶
弊乃初變免役法以救其弊實大惠也然其弊¶
<pb:KR4d0104_SBCK_001-25a>¶
則去矣利亦未興而又有弊焉者正今日之急¶
務也蓋作免役法將三十年矣曽無一定之論¶
而耳目變改朝夕紛紛何勞而難功耶如其易¶
則易知簡則易從不如是也譬之人有瘍手足¶
者或曰我能藥之砭之而愈是謂良醫或曰我¶
能截其手足而無患惡在其為智耶夫去差役¶
之弊則誠善矣立差役之法而改為之則未知¶
其說也是二者事體雖大節雖多要可以一言¶
而定差役之法為民免役之法為利差役之法¶
<pb:KR4d0104_SBCK_001-25b>¶
若勞民而實逸之免役之法若利民而實病之¶
不可不察也何則　國家之有倉塲庫務非以¶
自利所以利斯民而民以之相生養者也官為¶
擇民之物力最髙者為衙前以處之民之鬬訟¶
侵枉不能自直者來赴愬于官官為擇民之次¶
有物力者為吏以聽上之指蹤而左右之其就¶
田野之民黍稷禾麥之利病錢鎛鎡基之好惡¶
官不能盡治為擇民之物力最高者為户　長¶
以主張之不幸盜賊為民之害官為擇民之次¶
<pb:KR4d0104_SBCK_001-26a>¶
有物力者為弓手以警捕之其它各以是為率¶
顧不曰為民乎免役之法則不然以民嵗所輸¶
之錢十用其八而雇募游手之有心力者以為¶
衙前委以不貲之府庫姑因衙前而得利也雇¶
募游手之有閑書筭者以為吏人責以不容奸¶
偽之簿書姑因吏人而得利也并團省管以為¶
保雇募保正以代耆長而地里之逺所責之不¶
一則有所不恤姑因保正而得利也今盜賊既¶
多于昔時雇募游手之强悍者以為弓手而使¶
<pb:KR4d0104_SBCK_001-26b>¶
之必得盜賊姑因弓手而得利也其它各以是¶
為利顧不曰為利乎差役之法使民躬役於官¶
若勞矣而為衙前者自以應門户保産業少常¶
學以待役一日役之不致漁獵于府庫為吏人¶
者少時之學尤力甚且知自愛惜而不敢巧記¶
于簿書為耆長者少知其俗長任其責不雜以¶
它鄉而任之專不雜以教閲而事之又專不敢¶
于攘于鄉管為弓手者視鄉黨隣里之害而疾¶
之不惜身于盜賊而勤察非常固不敢借賊而¶
<pb:KR4d0104_SBCK_001-27a>¶
資盜凡其役滿而㱕息于田里優游無所復輸¶
顧不曰若勞民而逸之乎免役之法則不然既¶
皆任游手不土著之輩而衙前以府庫爲市吏¶
人以簿書獄訟爲市保正之于其保初以能新¶
法射而得之其于巡稼穡之大利平爭訟之細¶
事非所習弓手之視盜賊可則前不可則身自¶
亡去凡其役無時幸其奸贓不敗露則終身尸¶
其禄若城狐社鼠然顧不曰若利民而實病之¶
乎若差役之法行使民既有職而又有大利者¶
<pb:KR4d0104_SBCK_001-27b>¶
五焉則非俗吏之所知也何者大以貲豪于鄉¶
里者方且趦䞡頡頏僕役其鄉人之父兄而使¶
之躬為僕役之事隂消其奸逼之心其利一也¶
今之以貲自强者田宅擬公卿僕隷如官府縱¶
舍自若未之有比也彼既役于官而因之識禮¶
度之所設覩刑戮之所加善者勸而惡者畏其¶
利二也今之民逺于上不閑教化未之有比也¶
昔人欲謂濟世務猶同舟涉海一事不勞則俱¶
受其敗彼其役于官者有父母妻子之懷桑梓¶
<pb:KR4d0104_SBCK_001-28a>¶
墳墓之累倉卒之間其視利病賤與貴同憂下¶
與上同力必以死守其利三也今之州縣稍有¶
一事横決待期左右環視無一人可以腹心委¶
者民之視其長吏若胡越然未之有比也自常¶
平之法行而兼并之家置田無限小民日以困¶
匱若其視田産而出力役則雖不限田而細民¶
免兼并之厄其利四也今之兼并方且得意未¶
之有比也所謂游手之民者古樂也禁而逺之¶
今也禄而親之使民去本蕩然無及若差役而¶
<pb:KR4d0104_SBCK_001-28b>¶
尚土著則雖不設土著之法而游手自將復業¶
其利五也今之游手方且得意未之有比也賈¶
誼謂移風易俗使天下囬心而鄉道類非俗吏¶
之所能為俗吏之所務在于刀筆箱篋而不知¶
大體魏鄭公謂俗吏既無逺慮不達大體唯奉¶
三尺律以繩四海之人臣願　陛下不恤俗吏¶
之　言自　聖衷詔有司度當今之宜依熙寧¶
元年之前行差役法而嚴衙前散從官陪備之¶
禁實天下幸甚夫天下之民既有常職而三路¶
<pb:KR4d0104_SBCK_001-29a>¶
保甲教閲亦可罷去蓋三路之民力役視它路¶
固已重矣何可仍之此役哉其使斯民舍南畞¶
之耒耜而尚西戎之弓矢鄙襏襫之衣而服兵¶
戎不逞之服厭菽豆之飽而甘市井之腴又非¶
所以厚斯民也或曰三時務農一時講武古之¶
制也其可已乎臣不知今之講武其古之講武¶
乎今可廢郡縣而封建棄杖笞而劓刖悉倣古¶
乎教閲之書　祖宗之所著令則今可舉而行¶
之也臣敢以為獻或曰是可以去兵而合兵民¶
<pb:KR4d0104_SBCK_001-29b>¶
為一古之制也臣又知此亦踈矣臣竊聞　太¶
祖既得天下使趙普等二三大臣陳當今之大¶
事可以為百代利者普等屢為言　太祖俾更¶
思其上者普等畢思慮無以言乃請于　太祖¶
太祖為言可以利百代者唯養兵也方凶年饑¶
嵗有叛民而無叛兵不幸樂嵗而變生則有叛¶
兵而無叛民普等頓首曰此　聖畧非臣下所¶
能及行之至今百四十有一年矣天下有㤗山¶
之安而無一日飛塵之警何勞措意于其間耶¶
<pb:KR4d0104_SBCK_001-30a>¶
乃者王安石晚年自知其法之弊爲逃責餙非¶
之辭曰免後保甲市易三者有大利害焉得其¶
人而行之則爲大利非其人而行之則爲大害¶
緩而圖之則爲大利急而成之則爲大害嗚呼¶
利害之相軋如此何其危哉真畏途險轍也耶¶
孰爲利不百不變業耶孰謂帝王之道出于萬¶
全耶孰謂王道易易天下可運于掌耶如成湯¶
之不競不絿不剛不柔敷政優優敷奏其勇不¶
震不動不戁不悚則法之所施得其人利固博¶
<pb:KR4d0104_SBCK_001-30b>¶
非其人而利亦存緩之則緩得其利急之則亦¶
急得其利是謂大中至正無弊之道者乃可舉¶
而措之天下也且作法于厚其弊猶涼作法于¶
涼弊將奈何臣恐其初利害之雜則卒莫能純¶
于利也蓋利不勝害亦久矣奚獨此為不然耶¶
　祖宗之法百年乂安天下本無事何苦試此¶
危道也哉譬如有人言我藥能起疾一劑而愈¶
不然一劑而斃誰敢試之哉昔樊噲願得十萬¶
衆横行匈奴中豈不壯哉季布謂噲面謾可斬¶
<pb:KR4d0104_SBCK_001-31a>¶
魏延從諸葛亮假精兵五千負糧五千從褒斜¶
出循秦嶺而東當子午而北不過十日可到長¶
安亮從斜谷來一擧而咸陽以西可定又豈不¶
審且壯哉亮謂此懸危不如安從坦道可以平¶
取隴右十全必克而無虞抑延不用孰謂經營¶
天下百世之大法反危于季布諸葛亮之用兵¶
哉唐太宗言李勣用兵毎大勝江夏王道恭不¶
能大勝亦未常大敗薛萬徹之兵也唯　陛下¶
幸察何謂不用兵臣聞平亂禍創業之君不可¶
<pb:KR4d0104_SBCK_001-31b>¶
不勤于用兵繼世守成之君方且敬德以奉宗¶
廟急賢以崇禮樂勤政以厚風俗孜孜唯日不¶
足何暇兵之議也于斯之時萬邦咸乂四夷屈¶
服罔有内外小大無不臣妾又不必兵之議也¶
不幸而夷狄無知來内侮古今異勢或文德之¶
不來而以我之順攻彼之逆兵不接刄而彼自¶
授首矣又不幸而盜賊竊發則縛豚搏犬一夫¶
是力皆無勞于兵也夫繼世守成之君尚德不¶
尚兵亦已明矣臣請以唐為之言明皇沈蠱衽¶
<pb:KR4d0104_SBCK_001-32a>¶
蓆自銷其前志禄山乘昏一舉而覆兩京當是¶
之時天下之兵爭先甲胄不謂不衆其將則郭¶
子儀李光弼髙仙芝哥舒翰不謂不武其守成¶
則張巡許逺顔杲卿不謂不忠而成臯不爲之¶
固潼闗不爲之險河北不爲之守者非用兵之¶
罪也河北自是世爲唐患而餘風被于齊魯梁¶
蔡皆效尤而爲邦盜乍臣乍叛朝廷姑息之不¶
暇殆將百年武宗興而用李徳裕因高祖太宗¶
之靈威不假天寶之兵不用天寶之將不勞天¶
<pb:KR4d0104_SBCK_001-32b>¶
寶之守臣不出一矢而申之以文命諭之以順¶
逆即位之四年崔嘏來歸我邢州王釗來我㱕¶
洺州安王來歸磁州郭誼殺劉積而澤潞平天¶
下方鎮一日聳然易慮奔走朝貢回鶻于是乎¶
破膽請和者非用兵之功也夫明皇之亡非用¶
兵之罪而武宗之興非用兵之功則兵也者以¶
之繼世守成果何有哉雖然武宗固武矣又得¶
李德裕以為之相宜其功烈巍巍如此而求其¶
所以致此勢順而力易者實本于髙祖太宗德¶
<pb:KR4d0104_SBCK_001-33a>¶
澤之舊而朝廷之素尊也德裕每諭河北三鎮¶
之使者曰河朔兵力雖強不能自立須藉朝廷¶
官爵威命以安軍情槩可見也臣故曰武宗興¶
而用李德裕因髙祖太宗之威靈云不然恐亦¶
未易致此也是繼世守成之君易于為德而屏¶
兵不必兵之用也又如此然其所以為用兵之¶
説者何自而發哉臣知其人也蓋大臣持禄固¶
位之術莫如勸人主用兵功若成則謀臣賞第¶
一他人草敢先其寵功若不成則上方以邊事¶
<pb:KR4d0104_SBCK_001-33b>¶
責之他人不敢繼其後身死于廟堂可也姚崇¶
勸明皇不幸邊功而相明皇四年罷宋璟責明¶
皇兵甲不瀆軍不輕進而相明皇五年罷再相¶
亦五年罷至于李林甫導明皇封藩將而在相¶
位十有九年以卒矣又彼行險徼幸之小人欲¶
身富貴而無以為資乃為國生事獻開邊之謀¶
其人本囚虜之材也事若成則富貴得其所欲¶
事若不成而誅竄擒馘亦其所分是在彼得喪¶
實無所繫而生民之膏血朝廷之威福彼漠然¶
<pb:KR4d0104_SBCK_001-34a>¶
不知恤也由是邊埸之臣阿廟堂之好廟堂之¶
臣侈人君之欲誇大張皇隠亡諱敗至于日賀¶
其得而不知其亡日賞其勝而不知其敗可不¶
惜哉如前日將官魏釗死焉初無一人聲之者¶
至釗之妻泣訴釗存亡于待漏院大臣乃言既¶
是多日不知消息必是陣亡不知此為何等語¶
也一將官之亡尚不以聞則卒伍之没者可勝¶
歎哉今夫人孰肎鬬狗彘金玉孰肎易瓦礫奈¶
何以中國之尊而較夷狄之勝負棄金帛粟米¶
<pb:KR4d0104_SBCK_001-34b>¶
之巨萬而爭不毛之尺寸哉其勝猶不足道而¶
況于敗乎其得猶不足道而況于亡乎誠勝且¶
得矣邊境愈逺而屯戍愈多饋運愈勞中國愈¶
困恐非　朝廷之福也或曰　祖宗之土宇未¶
復奈何臣以謂靈武者　太宗之所棄也代州¶
之地延袤千里者　神宗之所棄也當時豈卒¶
然無説哉姑侍其歸順無柔之可也且邊埸之¶
地適彼適此亦其常事何必深讎而血戰以疆¶
之耶設如一日盡得幽薊靈武之故地不過添¶
<pb:KR4d0104_SBCK_001-35a>¶
數十亭鄣列七八郡縣増職方之一二圖籍耳¶
其于九鼎之輕重百姓之利病了無所預也且¶
夷狄自有盛衰未必與中國盛衰相當果于中¶
國何所重輕哉如匈奴常圍漢髙祖于平城其¶
後數為漢患而至袁帝時乃上書願朝吐畨以¶
二十萬衆寇松州唐太宗患之卒妻以宗女其¶
後盡盜河湟薄王畿而室宣宗時自以三州七¶
闗歸有司議者其以哀帝宣宗盛于髙祖太宗¶
時耶彼幽薊之役在晉開運時殆今且二百年¶
<pb:KR4d0104_SBCK_001-35b>¶
矣數十年之前猶聞彼左衽之民嚬蹙思漢邊¶
人多能道其語可傷也殆今寂無所聞焉者其¶
久而忘異鄉之悲其聞中國賦歛之重征戰之¶
苦而不知慕耶虜主今年八十餘矣每對使者¶
語及　仁宗必重歎息為　仁宗作忌則　祖¶
宗之德懐于夷狄者不能忘也　陛下崇德以¶
綏之何事于兵乎闗中兵不解甲今又七八年¶
矣饑饉相仍米斗千錢不可得古人所歎父戰¶
于前子鬬于後女子乘亭鄣孤兒號于道老母¶
<pb:KR4d0104_SBCK_001-36a>¶
寡婦飲泣巷哭遥設虚祭想魂萬里之外者不¶
意今日復見之也唯　陛下仁慈天授念蒼生¶
介胄之苦早下罷兵之詔實天下幸甚何謂士¶
得自致于學臣竊以謂欲善教者宐莫如法孔¶
子孔子之使羣弟子盍各言爾志不必其志之¶
一也閔子之誾誾子路之行行冉有子貢之侃¶
侃夫子皆樂之豈好侃侃而惡行行哉譬如大¶
匠之誨人欲圓授之規欲方授之矩其所以爲¶
方圓之大小則不必授而大　之樸斵又豈一¶
<pb:KR4d0104_SBCK_001-36b>¶
斧斤之力哉漢興立五經博士易有施孟梁丘¶
京氏四家書有歐陽大小夏侯氏三家詩有申¶
公轅固生韓生三家禮有戴德戴聖慶普三家¶
春秋有公羊榖梁左氏三家未為不得人也如¶
董仲舒受公羊春秋劉向受榖梁春秋皆足以¶
為漢之儒宗顯忠于漢庭也今則不然義理必¶
為一説辭章必為一體曰是為一道德不知道¶
德之一如其是多忌乎臣常謂今之學者三經¶
義外無義理扇對外無文章老成者信之古人¶
<pb:KR4d0104_SBCK_001-37a>¶
謂草野生專自許不能博究擇從其善徒欲父¶
康成兄子(御名/今上)寧道孔聖誤諱言鄭服非鄭服之¶
外皆讎者矣正今日之患也其患臣得言其所¶
自　國家之初尚詩賦而士各精于詩賦如宋¶
祁楊真范鎮各擅體制至于夷狄猶誦之自嘉¶
祐以來尚論策而士各力于論策乃得蘓軾曾¶
鞏輩至今識者各仰之自更經義以來授以成¶
書謂之新經義唯善其説者乃中程上第茍為¶
參差出入于其間即不中程式雖善必黜之士¶
<pb:KR4d0104_SBCK_001-37b>¶
方為禄學無少長賢愚靡然從之唯恐不相勝¶
雖有長才者不得騁雖有知其牴牾非正者諱¶
之不敢言塗人耳目窒人聰明溺于傅㑹穿鑿¶
之論因使人材闒葺器識卑下聞見單陋不復¶
可得前月瓌竒卓絶之士矣仍之援釋老誕謾¶
之説以為髙挾申韓刻覈之説以為理又使斯¶
士浮偽慘薄不誠不忠厚其患豈不大哉議者¶
皆爲科場者風俗之所繫公卿將相之塗今科¶
之壊如此　何所賴而公卿將相何所選乎¶
<pb:KR4d0104_SBCK_001-38a>¶
古人謂王衍清言之害甚于桀紂臣恐致今日¶
之害者其罪又甚于王衍也此　陛下之所不¶
可不省者也臣愚少常業于所謂新經義者元¶
豐中以出身入仕非不知而妄作也所以中道¶
而改路者誠以其學求之古人之書稽之老成¶
之論而不合故也臣愚敢為　陛下申其本夫¶
詩書皆本于竹簡科斗古文不幸出于秦灰燼¶
之餘漢儒固有殘經之歎而魚魯豕亥至于今¶
日滋為殘舛今之説者因陋就寡曽不省察不¶
<pb:KR4d0104_SBCK_001-38b>¶
亦末乎其為義説因益回舛不可一二指也而¶
書之失為甚蓋今尚書又出于唐明皇時學士¶
衞包之所定者矣新經義之説如敢于殄戮而¶
刑足以服人心股肱不喜而有刑以俟之威不¶
可訖老不可敬禍不足畏凶德不足忌之類誣¶
經害教固足以病學者矣而講筵之官將以是¶
説進于　斧扆之前無乃為　聖聰之惑而隂¶
貽天下之禍乎臣前所謂唱此説者其罪甚于¶
王衍又以此之故也伏惟　陛下之聰明略賜¶
<pb:KR4d0104_SBCK_001-39a>¶
省覽則其書之邪正無從而逃也昔虞翻䟽奏¶
鄭康成五經違義尤甚者百六十七事謂呉武¶
烈不可不正行乎學校傳乎將來臣翻切耻之¶
夫以巍巍大宋而無一虞翻乎臣頃為蔡州學¶
官王安禮為臣言　神宗皇帝天度髙逺常患¶
三經義未副其意宣諭異日當别刋修則今之¶
承學之士于三經義兢兢唯謹不敢低昻一語¶
者未必當　神宗之意也況三經義行之數年¶
後王安石乃自列其説之非是者奏請刋去不¶
<pb:KR4d0104_SBCK_001-39b>¶
知古人設諸日月不刋之書其如是乎如其嵗¶
嵗改易不已則學者無乃徒費年月乎若夫¶
神宗患當時文章不足用至于再三而思得人¶
則又中外之所著聞也如其所字説者　神宗¶
留中不以列學官近乃列在學官使學者紛紛¶
然異端其書古文大小篆之不倫正俗之無别¶
從篆從隷臨時遷就其私意破律亂常果何等¶
書也蓋前日三經行而出之于經皆棄大旨而¶
事句語有昔人年頭月尾之弊今又舍句語而¶
<pb:KR4d0104_SBCK_001-40a>¶
爭以字不愈弊乎字説之列學官甚非　神宗¶
意也其此不當置而置者乃有不可罷而罷者¶
春秋孔子筆削以懼萬世亂臣賊子者也有國¶
者不知春秋前有䜛而弗見後有賊而不知為¶
為人臣者不知其　人倫之大教也元祐之¶
初常列于學官矣　恐非所以尊經術¶
也昔孟子欲言周禮而患無其籍今之周禮最¶
出漢末雜之以六國之制多漢儒之所倫次者¶
或謂六國隂謀之書則過也大要斂財多貨黷¶
<pb:KR4d0104_SBCK_001-40b>¶
祀煩民冗猝可施于文而不可措于事者也猶¶
以王制之所存得列于學官而春秋法　王之¶
制反可黜乎臣願　陛下博延耆儒宿學左右¶
勸講復春秋之科詔學士大夫不為專家之學¶
人得自竭其聰明必有異人為　聖時而出以¶
副　明詔何謂廣言路臣觀商髙宗夢帝賚良¶
弼而相説於傅巖版築之間可謂非常之舉也¶
意説之于髙宗有絶世非常之謀宜如何説乃¶
首為之言曰木從繩則正后從諌則聖真老夫¶
<pb:KR4d0104_SBCK_001-41a>¶
常談哉蓋説之意以為人君之德莫大于從諌¶
從諌之言當先天下之言而發也人君既從諌¶
則無所善之不從無弊之不知而他無所復患¶
也説再為之言曰王人求多聞時惟建事夫王¶
人者恭黙無為之為尚而何所事于多聞哉蓋¶
説所謂王人之多聞異乎儒生博士之多聞也¶
要在一堂之上聞前古君臣治亂成敗之言聞¶
忠臣直士犯顔逆耳不遜志之言聞閭里細民¶
愁苦歎息之言有言職者固得以言而小臣賤¶
<pb:KR4d0104_SBCK_001-41b>¶
吏工商庶人奴隷女子之輩皆得言而聞之也¶
如是而事之不建天下不治者未之有也夫髙¶
宗卒為商之盛王者其本在是也雖然何獨髙¶
宗為然哉古之治隆之君亦然也唐太宗三日¶
不聞諌則切責侍臣矣況乎好諌納言者自是¶
宋家家法哉　祖宗好諌納言之實載于圖牒¶
布諸聞見者不勝擧也勉而崇之又在　陛下¶
陛下甲子詔書方言開讜正之路消壅蔽之風¶
天下之士于是欣然知　陛下有意于　祖宗¶
<pb:KR4d0104_SBCK_001-42a>¶
之盛德也夫　祖宗故事固不勝舉而其大德¶
則至誠不厭者是也夫唯至誠不厭是以不獨¶
好其言而又好其人上盡其公下恤其私跡若¶
與之有間而心實愛之不異終身信其人而不¶
疑卒至于大用其人而後已也如　仁宗貶唐¶
介嶺南將行遣中使賜介黄金既又畫介像置¶
之便殿潭州買珠子獄聞而謂唐介必不買介¶
卒顯于　仁宗之朝是也由是士氣大振人人¶
恨不能見　上為之言而　朝廷之上日聞謇¶
<pb:KR4d0104_SBCK_001-42b>¶
諤之進矣比年以來乃幸而有一人言事其一¶
蹶則終身不復用古人所謂榮華于順旨枯槁¶
于逆違者是也是時大臣自謂當時有順從而¶
無諌爭小臣方且救過逺罪而不暇其敢言大¶
臣或以同異相濟者謂之異議而黜之小臣或¶
以下情上聞者謂之犯上而誅戮放逐之其好¶
同惡異好譽惡諌必人之順從至于立法以禁¶
之使必不得言或興大役或起大獄或講大事¶
或天文變見人無愚智逺近必聞見而必言説¶
<pb:KR4d0104_SBCK_001-43a>¶
者乃下令曰言説某事者出賞若干其能來嘉¶
謨嘉猷而起幽隠之言乎且夫太平之人仁仁¶
則失之弱弱則禁之易令行于一狂夫而失天¶
下忠良之心事滋于一日而使後生者不復知¶
有忠義之事士氣沮喪人人以言為諱其視¶
朝廷利病如秦人之視越人之肥瘠然真可懼¶
哉嗚呼壅蔽之風如此宜　陛下下明詔欲消¶
去之也臣願　陛下驗諸事體大而宜必有言¶
者猶不聞言則閭閻之愁苦　朝廷將何自而¶
<pb:KR4d0104_SBCK_001-43b>¶
聞之乎如前日黜后大事也中外臣寮未有一人¶
叩閽而獻言者何耶近如范仲淹逺如褚遂良¶
長孫無忌既不可得如欲陳元達輩又亦不可¶
得耶孰謂　國家聲教如此久大而乏人乃至¶
此耶夫劉聰蕞爾偽國而有臣如此者豈偶然¶
哉蓋當是之時有王彰之骨鯁切直任顗之叩¶
頭流血陳休之奮不顧身劉士通之言不行而¶
恚終使元達之鳴有朋也劉士通既死陳元達¶
歸而祝死曰吾不能言矣安用此黙黙而生乎¶
<pb:KR4d0104_SBCK_001-44a>¶
已而元達果亦忿終槩可知也嗚呼言路之通¶
塞豈一夫獨鳴之力哉臣願　陛下詢諸廷之¶
臣其由諌諍而進者㡬人其以面折庭諍稱者¶
㡬人其博古今達治體善議論者㡬人其骨鯁¶
諒直不反覆变改者又㡬人大臣之中其無納¶
交于妃嬪者乎其無締(御名/太上)于閹宦者乎其無¶
奸險快使讎以害忠良者乎其無懷二以沮天¶
下之大謀者乎今日之忠言聞與不聞宜無足¶
怪也　陛下即位首詔還鄒浩復置諌列又増¶
<pb:KR4d0104_SBCK_001-44b>¶
諌員猶不自足而下明詔于天下開讜正路臣¶
將見天下之士願獻言于　朝者如　祖宗之¶
盛也臣愚更願　陛下至誠不厭賞諌爭之臣¶
振忠義之氣除謗言之禁復賢良方正之科不¶
獨使諌官御史得進其忠而布衣韋帶之士亦¶
得竭丹誠以佐　聖治也其復賢良方正之科¶
奈何臣切以謂科目之設能極天下之材誘天¶
下之忠表著人君願治之意者惟賢良方正之¶
科也葢　朝廷待之尊而大臣荐之重天下之¶
<pb:KR4d0104_SBCK_001-45a>¶
人責之㴱士之自好欲不負其名者忍不以忠¶
直之言獻之于吾君乎由是人君數得聞其過¶
大臣不懼其不稱職則恥其不能言更相厲翼¶
匹夫匹婦得因之以申其情實一舉而衆利隨¶
之也故　朝廷得人此塗最盛　仁宗時富弼¶
張方平相繼而出唯　陛下幸察何謂貴多士¶
臣切以西漢之時蕭曹平勃丙魏之属相先後¶
為相而西漢之享國最隆盛葢漢相既如此其¶
得人則漢之百執事其才可知也蜀漢之時諸¶
<pb:KR4d0104_SBCK_001-45b>¶
葛亮死而蔣琬相蔣琬死而姜維相姜維乃以¶
蜀漢為墟矣蓋蜀漢之相既如此其不肖則蜀¶
漢之乏人可知也使蜀漢世世得人姑如琬輩¶
則垂亡之魏何有于全盛之蜀哉況其如亮者¶
乎唐太宗明斷而宣宗亦明斷太宗從諌如流¶
而宣宗亦從諌如流太宗節儉惠愛民物而宣¶
宗亦節儉惠愛民物當時切謂之小太宗而治¶
亂隆替如此其甚不同者太宗朝多士而房杜¶
王魏之属上下相與之誠心無貳宣宗之時無¶
<pb:KR4d0104_SBCK_001-46a>¶
多士之稱而白敏中令狐綯之輩畏威防嫌之¶
不暇是其分也然則國之多士可不貴乎仰惟¶
祖宗之時相二人或三人又有參知政事四三¶
人樞宻宣徽使四五人使相節度使五六人學¶
士舍人七八人内外兩制數十人舘職又數十¶
人如西京河陽鄭許陳蔡襄鄧之類節度使使¶
相旌斾相望其盛哉如是尊　朝廷鎮萬邦威¶
四夷長君子之道真得多士之寧也大臣出鎮¶
多開　御筵或賜之　御詩使相過闕有司供¶
<pb:KR4d0104_SBCK_001-46b>¶
帳中使問勞相繼下至刺史縣令有以優異之¶
于是乎卿大夫雍雍相賢耻言人過唯患不得¶
士以報國而大臣敢有其尊小臣不憚其力而¶
忌疾之嫌朋黨之論告訐之風刑憲之設未之¶
聞也仁宗已患近嵗大臣體輕議者以當時兩¶
制不滿五十人為陋不知今日視　仁宗時大¶
臣又孰輕重而兩制又孰多少耶乃者要官劇¶
職闕而不補者動踰一二年兩府柄臣之闕猶¶
四五年無大臣判州府者㡬三十年如青鄆之¶
<pb:KR4d0104_SBCK_001-47a>¶
類或以館職領之何為自弱乃如此耶意者大¶
臣持禄固位欲死于富貴不肯與人同升于¶
人主之前謂已不敢分權攘柄是忌嫉之嫌以¶
致此也雖有賢才衆所許者當路之人亦不敢¶
沒公議而稱之曰賢且才不幸身名一落朋黨¶
中則言之曰進某人則某人之黨進矣是　天¶
子之所忌者也是又得罪于　先帝者也其可¶
進乎是朋黨之論以致此也夫人之生各有氣¶
類孰非朋黨幸而一人身名不落朋黨中曰可¶
<pb:KR4d0104_SBCK_001-47b>¶
用矣而或指其隂過摘其往行上之人不為愛¶
惜而賞其言者是告訐之風以致此也　國家¶
之法日以益密使人難避而易犯士如一犯吏¶
議則數十年不得調至有廢終身者是刑憲之¶
設以致此也由是上之人欲用人而無可選下¶
之人欲進而道無由一切以格律從事應其格¶
者上下無異論不應格雖曠官敗事曰其如格¶
律何如閤門祗候擧有邊功之人州學教授使¶
之就程試尚書侍卽于行守試三等之外又有¶
<pb:KR4d0104_SBCK_001-48a>¶
權入一等及第髙科者為文章能斷獄斂財者¶
為政事　朝廷安得而不乏材乎李林甫常進¶
野無遺賢頌矣當是之時豈真無遺賢也哉于¶
是數日之外又有一大弊是所以為衆弊之源¶
者曰專用一相臣敢為　陛下言之蓋　國家¶
既有宰相執政官之異數則門下中書侍郎左¶
右丞雖皆為　陛下之股肱而勢之相逺甚不¶
同也如二相則其謀參其勢分其善不居其惡¶
不可容　人主之聰明日開而人材因之而進¶
<pb:KR4d0104_SBCK_001-48b>¶
非一門也如一相則其謀決而不參其勢專而¶
不分善則居之而至于上亢下忽惡則無自而¶
暴　人主之聰明日壅而人材必由一門出也¶
其弊豈不大而為衆弊之源乎夫自召公為保¶
周公為師相成王為左右而來二相之制尚矣¶
其後曰左右相左右僕射之類名號雖不同大¶
要皆二相也或者妄以荀卿人君論一相為之¶
言不知荀卿所謂論一相陳一法明一指者正¶
以其數之一乎如其不世之業資于一相者古¶
<pb:KR4d0104_SBCK_001-49a>¶
亦有之則必有不世之人而后可也此又　陛¶
下之所宜加察者也或曰　方今正官冗弊之¶
矣何必亡之多乎臣切以謂官冗之弊者流外¶
所入之不澄邊功所賞之不(御名/今上)官資格之不¶
次　内降所命之不已閹官任子之不禁使臣¶
換文之不實紛然蠧我器名非謂要官名流之¶
多也　陛下即位之初灼見侍從之闕員　詔¶
舉可入選者二十人天下聞之莫不為　陛下¶
喜也唐趙憬號稱精治道常以國本在選賢宜¶
<pb:KR4d0104_SBCK_001-49b>¶
補闕員以育人材沈既濟良史也亦曰廣聰明¶
以收淹滯先補其闕　陛下誠得之也肰久未¶
聞用之耶(御名/今上)不輕授歟人之不足授歟則臣願¶
　陛下博于求賢而優用之無累于四者之弊¶
復賢良之科盛儒館之選詢　祖宗用人者㡬¶
塗按　神考官制所立之員㡬人則天下之材¶
不可勝用而　朝廷多士矣何謂無欲速無好¶
名髙臣常觀自古帝王用心既美為政既善治¶
具畢張其名足以配盛王而實有所不足澤足¶
<pb:KR4d0104_SBCK_001-50a>¶
以周宇内而義有所屈焉者無他故也欲達好¶
名二者累之也又是古今之大弊可為痛惜者¶
也如漢明帝時講禮明度斷獄得情號居前代¶
十二後之言事者莫不先建武永平之政而乃¶
察察好以耳目隠發為明内外悚慄爭為嚴切¶
孰敢諫者一鍾離意雖能言升平之世難以急¶
化宐少寛假幸不誅辱而亦何補毫末哉欲速¶
之累如此也後魏文帝屈然擅中國之統禮樂¶
風聲蔚乎可觀而史臣稱其刻意尚名飾情干¶
<pb:KR4d0104_SBCK_001-50b>¶
譽自講喪服何如孝理于民親問百年何如鑾¶
輿不動設食于道何如水旱不愆賜杖于家何¶
如子孫侍側其又好名之累如此也至唐文宗¶
之急近功隋煬帝之自許如堯舜則乃無足惜¶
者也彼願治之君無欲速則能逸天下不獨一¶
身之優逸也無好名髙則能安天下不獨一身¶
之無憂虞也何則無欲速之累則詔令寛大政¶
事簡易崇尚平康老成進而頑童逺忠厚行而¶
浮躁息不得已而兵則無速戰不可寢而役則¶
<pb:KR4d0104_SBCK_001-51a>¶
無貪功田野無事民人各得其業不其逸天下¶
乎無好名髙之累則奉先王之常憲遊天下之¶
夷路狂生迂儒變常亂古之謀不得施愚夫妖¶
人慶雲甘露之玩不為瑞冐義　詬之輩聖德¶
頌不敢以前　朝廷之上若無所施而閭里之¶
間實有所患不其安天下乎茍如不然其累于¶
欲速規規自困雖有日月為之縮朒雖有衣裳¶
為之顛倒而智者不暇為謀勇者不及陳力茍¶
且誕謾之弊紛然以起威之不足而刑之刑之¶
<pb:KR4d0104_SBCK_001-51b>¶
不足而殄戮之使民將無所措手足矣其累于¶
名髙惟恐其言之不大而行之難則弗顧也惟¶
恐其行之不勤而塗之逺則弗恤也事既可而¶
又恐其能踰也功既成　又恐其能勝也寧受¶
欺于閹官小人而不欲見規于忠良輔弼過舉¶
失德非不知而憚改為以遂非恐下之議已而¶
機阱網羅無不設也嗚呼二者之累有至于此¶
者可不惜哉恭惟　陛下富有春秋建德于不¶
可傾之地玩言于無所弊之場則不疾而速欲¶
<pb:KR4d0104_SBCK_001-52a>¶
避名而名且歸之也真宗澶淵之役諸將請因¶
契丹既北之勢扼其歸路一掩手而使片馬隻¶
輪之不及　真宗獨不欲之也言者謂　仁宗¶
宜自行威斷　仁宗曰朕在位久于天下事誠¶
諳之若事事出自　朕躬或小過失使言者不¶
敢力爭或憚于改過未之可也嗚呼其累于斯¶
二者乎此　祖宗之盛德無可議全功無所虧¶
者也唯　陛下嚴恭畏天當災变下　明詔求¶
直言以輔成初政實天下幸甚臣愚且賤何足¶
<pb:KR4d0104_SBCK_001-52b>¶
以奉　明詔之萬一徒知可言之朝不易達而¶
忘其身之不能言狂瞽不識忌諱唯　陛下赦¶
其萬死然天下大事或有因一人之為變改者¶
自古已然三代肉刑實緹縈去之也臣之所陳¶
或有取于萬一而皆輿人已誦之言　斧扆已¶
決之議如鷄第二鳴雖不足以起衆亦未為不¶
知時也萬一無取不足以為　埃之助　陛下¶
幸赦而容之然後之能言者為　陛下言之亦¶
未為晚也漢文帝初即位或言事者輒停輿與¶
<pb:KR4d0104_SBCK_001-53a>¶
之語是非皆稱善後乃卒得賈誼豈曰無補之¶
乎臣愚干冒　天威不識忌諱不勝惶恐戰慄¶
待死之至臣説之昧死再拜面貼黄云奏為應¶
詔實封言事　别貼黄云臣愚所陳皆　當今¶
之急務天下之大利害仰惟　陛下明聖願治¶
輒敢干冒上　進以奉　明詔之萬一　别貼¶
黄云臣狂瞽獻言不識忌諱徒知　聖君臨不¶
諱之朝盡言而忘私伏望　陛下特賜¶
睿覽畱中不付外¶
<pb:KR4d0104_SBCK_001-53b>¶
¶
文集卷一¶
